---
title: "DISKUSIA - TÉMA : PROJEKTY CELOSLOVENSKÉHO VÝZNAMU. PRÍSPEVOK - LIST
  MATÚŠA BIEŠČADA (IKP MK SR)"
date: 2021-07-01T19:34:24.383Z
intro: |-
  List pána Matúša Bieščada (IKP MK SR)
  Súčasť diskusie na tému Projekty celoslovenského významu
featured_img: img/adt-logo-black.png
---
Vážená pani Janoušková, vážení signatári otvoreného listu,
so záujmom som si preštudoval Vaše zaslané materiály, nižšie uvádzam moju odpoveď. Berte ju prosím ako podnet na diskusiu.

Aktuálna podpora z FPU slúži na podporu projektov. Tento spôsob samozrejme negarantuje dlhodobú, viacročnú podporu, preto nie je možné spoliehať sa na dotácie z FPU ako na stabilný zdroj finančného zabezpečenia pravidelných, opakujúcich sa akcií.

V niektorých prípadov sú v podpornej štruktúre aj projekty s viacročnou podporou, aktuálne to však vnímam ako výnimku, na diskusiu je, či by sa mala takáto prax objaviť aj v iných podprogramoch. Celkovo však podpora FPU nebola zamýšľaná a ani do budúcnosti nie je zamýšľaná ako dlhodobá podpora vybraným projektom, ktorá by slúžila na podporu ich pravidelných prevádzkových výdavkov.

Váš návrh systematickej podpory „strategických projektov celoslovenského významu" vnímam z určitého uhla pohľadu pozitívne – je veľmi dobrá prax, keď u nás existujú etablované projekty, ktoré sa pravidelne opakujú a celkovo prispievajú k reflexii a k pravidelnému posunu a zvyšovaniu kvality v jednotlivých oblastiach kultúry a umenia (napr. Anasoft Litera, CE.ZA.AR a iné). Takéto projekty samozrejme potrebujú pravidelný zdroj financovania, do určitej miery garantovaný, s ktorým sa dá výhľadovo počítať na niekoľko rokov dopredu. 

Otázkou tak ostáva: 

\-   ktoré projekty môžeme označiť za takého strategické projekty (zahrnúť by potom bolo potrebné aj projekty z iných oblastí kultúry – literatúry, hudby, vizuálneho umenia a pod.) 

 –  k tomu by boli potrebné jednoznačné kritériá, podľa ktorých by boli tieto projekty definované;

\-   hodnotenie na základe takýchto kritérií by musela zrealizovať nejaké komisia, skupina príslušných odborníkov;

\-    tieto kritéria by bolo potrebné hodnotiť aj opakovane v čase, aby sa monitorovalo udržanie požadovanej kvality a úrovne - či daný projekt stále napĺňa požadovanú kvalitu a drží si svoju úroveň.

Ak by sme odpovedali na tieto otázky, je celkom možné, že by sme sa dostali veľmi blízko k súčasnej situácii hodnotenia projektov v FPU –  sú stanovené kritériá na hodnotenie kvality projektov; projekty hodnotí odborná komisia zložená z nominovaných členov; projekty sa hodnotia pred každou ich realizáciou.

Opakujem, z môjho pohľadu je žiadúce mať na Slovensku projekty, ktoré sledujú a reflektujú kvalitu v jednotlivých oblastiach umenia a kultúry, sú dlhodobé, budujú si svoje meno a prestíž. Podľa môjho názoru by mali byť financované kombináciou viacerých zdrojov - verejné zdroje na úrovni štátu aj samospráv, súkromné zdroje (aj keď si uvedomujem, že u nás nie sú vytvorené podmienky, ktoré by motivovali súkromné subjekty k podpore kultúry) a spoluúčasť samotných aktérov danej oblasti (rovnako zo zriaďovanej aj nezávislej kultúry).  

Aktuálne si neviem celkom konkrétne predstaviť, aby podpora takýchto projektov bola dlhodobo viazaná na dotácie z FPU. Dotačná činnosť nebola a nie je takto zamýšľaná – pravidelný, nárokovateľný transfer z FPU pre vybrané projekty kultúry a umenia by prijímajúce subjekty už približoval k zriadeným inštitúciám. To nevylučuje, že niektoré dotácie môžu byť pripravené ako viacročné (na obdobie 2-3 rokov), čo zaručí systematickejšie podporu pre projekty s dlhšími procesmi realizovania projektov.

V prípade akýchkoľvek otázok som k dispozícii a rád budeme o tejto téme ďalej spoločne diskutovať.

S pozdravom,

Matúš Bieščad

*(Pán Bieščad požiadal o uvedenie skutočnosti, že ide o osobný názor, ktorý sa nemusí zhodovať s oficiálnym stanoviskom MK SR ani s oficiálnym stanoviskom Rady FPU.)*