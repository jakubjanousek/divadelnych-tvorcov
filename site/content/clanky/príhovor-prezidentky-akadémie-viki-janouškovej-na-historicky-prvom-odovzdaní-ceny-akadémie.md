---
title: >-
  Príhovor prezidentky Akadémie Viki Janouškovej na historicky prvom odovzdaní
  Ceny Akadémie
date: 2019-12-12T08:55:12.831Z
intro: 'V Bratislave, Modrý salón, 13. 12. 2019.'
featured_img: /img/img_7878.jpg
---
Vážení divadelníci a divadelníčky, milí hostia a hosťky, poslucháči a poslucháčky Rádia Devín,\
dovoľte aj mne privítať Vás na tomto večere, keď diskusie, ktoré sme doteraz viedli v odbornej komunite vstupujú i do verejného kultúrneho diskurzu. \
Do môjho príhovoru by som mala vtesnať dosť veľa vecí – takže, ak dovolíte, budem čítať.

Na úvod mi dovoľte predstaviť objekt Ceny Akadémie a jej filozofiu:\
Hustota divadelníkov v publiku je dnes nezvyčajná, a preto nemusím zdôrazňovať, že fyzická tvorba nás divadelníkov zaniká v čase. - Zostáva len ako odtlačok na duši našich divákov a nás tvorcov... \
No nie všetko sa rozpustí v duši, či čase – zostávajú torzá, artefakty, scény, rekvizity... ale bez herca a javiska strácajú svoj pôvodný význam. \
Preto, keď sme rozmýšľali o objekte Ceny, premýšľali sme, ako ich oživiť a dať im možno iný význam, v rámci filozofie zmnoženia významov, či odpustite termín recyklácie, prišli sme k tomu, že podoba Ceny bude vznikať po každé nová a pripraví ju minuloročný víťaz. Z tohto  pohľadu sme riešili, čo s 1. ročníkom a padol mi zrak na drôtený gramofónik od scénografa  Aleša Votavu, ktorý mi ho daroval na pamiatku jednej našej spoločnej premiéry. A ja som sa rozhodla povýšiť túto súkromnú pamiatku na Aleša na spomienku aj na tento historicky prvý večer odovzdávania Ceny Akadémie. \
No táto spomienka potrebovala ešte ruku výtvarníka, aby sa stala Cenou. A toho sa ujal mladý scénograf Jakub Branický z Divadla TICHO a spol., môjho predchádzajúceho pôsobiska. Ďakujem, Jakub. Jakub použil k vytvoreniu Ceny klapky reflektora a spolu s pamiatkou na Aleša Votavu vytvoril tohtoročnú Cenu Akadémie, i pôdorys Cien budúcich.   \
Tohtoročný víťaz pripraví svojim nástupcom rekvizitu, predmet, adjustovaný na klapkách reflektoru a verím, že ním prekvapí  tvorcov ocenených na budúci rok... – Toľko k objektu Ceny Akadémie, ktorá dnes čaká na svojho majiteľa.\
Dovoľte ešte predstaviť autora Zvučky Ceny, je ním hudobník a skladateľ Martin Husovský (okrem iného tohtoročný držiteľ Dosky za scénickú hudbu). Ďakujem, Martin.

Ako druhý bod mi dovoľte povedať pár slov k Akadémii.\
Naše motto, s ktorým Akadémia začínala v septembri 2018 som si dovolila formulovať takto: Často krát sa stretávame, no málo vieme o svojich názoroch. Dnes po roku a pol by motto možno znelo inak, možno v duchu: Vedenie efektívneho dialógu je riadna drina. priatelia. - \
Dialógu totiž musí predchádzať čas na uchopenie problémov, čas na vyhodnocovanie ich prieniku a uzlových bodov, z ktorých sa problémy mohli začať riešiť a až potom čas a priestor na prezentovanie uzlových bodov a názorov na spôsob riešenia. \
A dovoľte mi konštatovať, že my všetci, nielen divadelníci, sme počas posledných 30 rokov čas na individuálnu prípravu na diskusiu dôsledne zo svojich kalendárov a životov vymazávali a dnes sa čudujeme, že pri našich povinnostiach túto bohumilú a potrebnú činnosť nevieme do svojich kalendárov a životov vtesnať späť...\
Moja prosba k nám všetkým znie: doprajme si, prosím, čas na individuálnu prípravu, pozrime do svojich kalendárov aj cez prizmu času na identifikovanie problémov či času a energie na prípravu na diskusiu a až následne hľadajme čas a priestor na chvíle prezentovania názorov, napríklad  chvíle, ako je aj tá dnešná.

A do tretice tém môjho príhovoru: \
Akadémia divadelných tvorcov je v podstate na začiatku svoje práce. No už dnes môžem konštatovať to, čo sa nám darí: priniesť nádej hlavne pre mladších kolegov, že diskutovať sa dá, má a že budeme potrebovať aj ich hlasy v hľadaní riešení, ktoré nám strpčujú našu milovanú prácu a tvorbu... A nádej, to nie je málo.\
A tak mi dovoľte ako Prezidentke predstaviť tých, s ktorými som celý rok a pol viedla túto našu komunitu, teda Prezídium Akadémie divadelných tvorcov:\
viceprezident zodpovedný za Cenu Akadémie - teatrológ a dramaturg Marek Godovič, viceprezidentka pre reflexiu - teatrologička Elena Knopová, členovia prezídia: teatrológ prof. Vladimír Štefko, režisér Roman Polák, režisérka Tatiana Masníková, režisérka Monika Kováčová a herec Ľubomír Bukový.\
Ďakujem, priatelia, Vám i všetkým ostatným členom Akadémie, že ste boli ochotní vystúpiť zo zóny komfortu a vstupovať do diskusie. Verím, že po dnešnom večere nás bude ešte pribúdať...

No a na záver: V  duchu hľadania otázok a odpovedí v prípravnom čase, sme budovali i dnešný dialóg tvorcov – dostali od nás okruh otázok, ktorý vznikol ako vyhodnotenie tém prinesených ich 14 nominovanými inscenáciami. S tými, čo odpovedali, som ešte pokračovala v dialógu... Rozhovory si môžete užiť na našej webovej stránke. Základnými témami boli: hodnotový rebríček tvorcu a jeho obraz v jeho diele. Druhý okruh tém: fenomén, ktorý k nám zavítal až po revolúcii – rozrôznenie produkčných modelov divadla – paleta od komunitných, cez nezávislé až ku zriaďovaným divadlám. – Nedávno som zachytila v českých novinách úvahu konštatujúcu, že vznik nezávislého divadla prekreslil mapu českého divadla. Ako je to u nás ešte nevieme, ale verím, že sa dočkáme aj úvah na túto tému.\
Dialóg s jednotlivými tvorcami som si užívala, a aj preto sa dnes teším na jeho „živú“ verziu, ktorú sa podujala moderovať jedna z nominovaných tvorkýň, lektorka dramaturgie SND Miriam Kičiňová. Dovoľte mi povedať, že pre mňa je všetkých 14 nominovaných inscenácií víťazom a pozrieť si ich jedným dúškom, bol veľavravný zážitok.... \
No a pri ich rôznorodosti nebolo ľahké, to Vám po diskusii tvorcov určite načrtnú členovia vrcholovej komisie, vybrať víťaza. Napriek tomu, že Akadémia odporučila vychádzať z kritérií ako sú autenticita a étos diela... Ale to nechám na kolegov z komisie.

Ďakujem Vám za pozornosť a už nechcem ukrajovať kolegom a protagonistom dnešného večera ČAS z ich dialógu a odovzdávam slovo moderátorovi večera Tomášovi Stopovi, aby predstavil tvorcov. Prajem Vám aj im podnetný večer.
