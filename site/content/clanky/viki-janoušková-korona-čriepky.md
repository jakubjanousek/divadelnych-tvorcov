---
title: "Viki Janoušková: Korona čriepky"
date: 2020-12-05T08:16:07.643Z
intro: >-
  Nápad spísať tieto zamyslenia vznikol v čase, keď sme ako organizátori Ceny
  boli nešťastní, že vzniká málo reflexií konkrétnych inscenácií a nebude čo
  ponúknuť. No zároveň sme si uvedomili, ako veľa sa deje...

  ...a tak ponúkam moje čriepky z korony.
featured_img: img/tas_zsu_001_w1a5467.jpg
---
To zdanlivé ticho je naplnené nielen samotou a strachom, ale aj podivnou zmesou emócií pri zriedkavom zážitku z predstavení, ktoré napriek všetkému som mala možnosť vidieť, radosti, že sedím v divadle, že môžem spoločne zdieľať svoje myslenie a počúvať, čo nám kolegovia chcú zdeliť a v závere vďačnosti, že kolegovia napriek všetkým prekážkam považujú za dôležité sa so mnou stretnúť...
Taká obnovená, i keď bizarne, slávnosť divadelného zážitku z predstavenia...

V prvej vlne pandémie bolo dosť zreteľne náš sektor rozdelený na tých, ktorí sa dostali do akéhosi stoptimu a vzduchoprázdna a tých, ktorí nestíhali, lebo sa snažili buď hľadať cesty, ako divadlo a povedomie o ňom prežije, teda online čítali na pokračovanie, písali svoje výtvory, pomáhali ich online šíriť, iní sa snažili uchopiť situáciu a odovzdávať návrhy opatrení patričným inštitúciám a nakoniec niektorí sa pokúšali jednotlivé komunity sieťovať, lebo bez toho by sme túto dobu v zdraví nemohli prežiť...
A tak kolega, keď som mu raz zavolala a ozvala, zavnímal môj dosť rýchly tempo-rytmus, tak zrýchla reagoval: „Jasné, nestíhaš, som si aj myslel, že patríš k tým druhým... poď, o čo ide?“ . A zrazu nastalo uvoľňujúci súzvuk bez vysvetľovania. Aj on patril k tým druhým. - Možno tým prvým dnes trochu závidím, aj mne by dobre padol meditačný medzičas.

Dosť rušivým aspektom prvej vlny korony boli reakcie časti verejnosti na umelcov. – To bolelo, keď Vás posielali vykladať tovar...!
Uvedomila som si, že vo verejnom priestore už dlhodobo kolujú 2 predsudky o umelcoch, dva protikladné predsudky. Prvý: umelci sa topia v peniazoch, nepotrebujú pomoc. Druhý: umelcom netreba platiť, sú to blázni a nadšenci, však oni radi urobia vec aj zadarmo. – Prečo protikladné? Jeden vychádza zo závisti, druhý z podceňovania a bagatelizovania našej práce. Obidva sa stali v čase pandémie citeľnejšie, a to nielen vo verejnosti, ale aj v prístupe jednotlivých zodpovedných inštitúcií... A to zasiahlo do čierneho, pre mnohých do existenčného čierneho...!

Nové, i keď predtým tušené poznanie je, že ani len štát, nieto, že verejnosť, desaťročia netuší, ako nezávislá / nezriaďovaná kultúra funguje... 
Od posielania vykladať tovar sa časom však diskurz začal pomaly obracať: „Hovoríte, že mali šetriť?!... - to sú grófske rady pre tých, ktorí už pred epidémiou obracali každé euro a teraz často nemajú čo obracať.“ – Áno – presne vystihnutý stav nezávislého divadla... a balzam lúča porozumenia.
Naša obrana? Od boľavého sklamania bol len krok ku snahe zadefinovať kultúru... A v jednej staršej televíznej relácii mi prišla ozvenou odpoveď: 
„Mať nadhľad nad svojou pravdou je veľmi ťažké. Ale civilizácia nie je uskutočniteľná, ak nemá dostatok ľudí nadhľad nad čisto osobným pohľadom...“
– Výborne, aj túto na vlastnej koži prežitú skúsenosť a schopnosť nadhľadu priniesli tieto podivuhodné mesiace...

Od tohto poznania bol len krok ku spájaniu sa ľudí – nezávislému divadelníctvu by trvalo roky vytvoriť sieť medzi jednotlivými subjektami. Teraz, v čase pandémie to trvalo od zárodku k výsledku pári mesiacov... – Ďalší turbulentný proces v divadelníctve pod pláštikom vákua bez divadla.. – Zrod spolupatričnosti a pomalé obnovovanie tak podstatnej dôvery, bez ktorej paradoxne v divadle nemôže vzniknúť nič zásadné.

A takto by som v radení myšlienkových obrazov mohla pokračovať ešte dlho (dočasné pracovné skupiny ministerstva a kostrbatá komunikácia v nich, Cena Akadémie a jej podivuhodný priebeh, Valné zhromaždenie Akadémie a voľba nového prezídia, kde som už nechcela ďalej viesť Akadémiu – neprešlo mi to, vznikajúce občianske združenie Klub nezávislých divadelníkov - konečne, sieťovanie sa aj s kolegami z hudobnej branže s úplne iným uhlom pohľadu, komunikácie okolo nastavovania dotačných schém, štipendií, atď., atď.), tak neuchopiteľne nabitý je tento čas, týchto vlastne asi len 8 mesiacov...

Tak len v duchu predchádzajúceho čriepku môjho zamyslenia vyslovím želanie – nastavujme ďalší chod divadelníctva a kultúry v dôvere a mávnime rukou nad tými, ktorí sa snažia pravidlá obchádzať - bude ich čím ďalej tým menej, lebo očakávať a prijímať dôveru znamená dôveru aj dávať...