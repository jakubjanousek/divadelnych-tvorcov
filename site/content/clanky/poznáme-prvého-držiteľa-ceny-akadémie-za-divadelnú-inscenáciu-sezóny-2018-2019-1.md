---
title: >-
  Poznáme prvého držiteľa Ceny Akadémie za divadelnú inscenáciu sezóny
  2018/2019!
date: 2019-12-13T11:19:12.317Z
intro: >-
  Prvý ročník projektu Ceny Akadémie za divadelnú inscenáciu sezóny 2018/2019
  dospel k svojmu vrcholu.
featured_img: /img/adt-logo-black.png
---
Komisia 2. kola, v zložení teatrológovia Ida Hledíková, Géza Hizsnyan, skladateľ a hudobník Martin Husovský, režisér Juraj Nvota, dramatik a dramaturg Peter Pavlac, zo vzorky 14 nominovaných inscenácií z profesionálnych divadiel z celého Slovenska vybrala víťaza a odporučila Akadémii divadelných tvorcov udeliť

__Cenu Akadémie za divadelnú inscenáciu sezóny 2018/19__ \
__dielu Ruske denníky z Činohry SND v réžii Romana Poláka__

__za eticky silnú výpoveď postavenú na výnimočne presvedčivých hereckých výkonoch.__

Akadémia odovzdala svoju historicky prvú Cenu v piatok 13.decembra 2019 počas slávnostného galavečera v Modrom salóne Slovenského národného divadla. Protagonistami večera boli tvorcovia 14 nominovaných inscenácií, ktorí v moderovanej diskusii vyjadrili svoje postoje k témam ako je étos, hodnotový rebríček tvorcu a jeho obraz v jeho diele. Diskutovali aj o  škále produkčných modelov v rámci profesionálnej divadelnej tvorby na Slovensku, od komunitných cez nezávislé až k zriaďovaným divadlám. \
__Skrátený záznam diskusie si budú môcť poslucháči  Rádia Devín vypočuť v pondelok 16. 12. 2019  o 14:00.__

Prvý ročník projektu Ceny Akadémie nesporne dokázal, že divadelná obec na Slovensku má záujem viesť diskusiu o smerovaní a problémových uzlových bodoch nášho divadelného života. Verí, že bude konštruktívna, a zároveň dáva týmto výstupom signál, že jej záleží aj na komunikácii so širšou kultúrnou verejnosťou.

Projekt Ceny Akadémie pokračuje aj v prebiehajúcej sezóne a Akadémia už rozbehla prípravy 2. ročníka projektu. Výzva pre divadlá na deklarovanie záujmu o účasť v sezóne 2019/2020 je otvorená do 15. januára 2020.  Bližšie informácie na: [https://www.adt-theatre.sk/oznamy/vyzva-na-prihlasovanie-divadiel-do-druheho-rocnika-ceny-akademie/](https://www.adt-theatre.sk/oznamy/vyzva-na-prihlasovanie-divadiel-do-druheho-rocnika-ceny-akademie/)

___Projekt Ceny Akadémie je realizovaný v spolupráci s Literárnym fondom a z verejných zdrojov ho podporil Fond na podporu umenia. Hlavným mediálnym partnerom projektu je Rádio DEVÍN.___
