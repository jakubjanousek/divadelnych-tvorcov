---
perex: >-
  Milí naši diváci, milí kolegovia,


  dovoľte mi prihovoriť sa Vám pri príležitosti ukončenia Ceny Akadémie 2019/20 a pri príležitosti zverejnenia plodov našich reflexií a zamyslení nad touto podivuhodnou sezónou.


  Milí naši diváci - najprv sa prihovorím Vám - zachumlaným v teplučkej deke, ktorým sa ani prsty na nohe nechce vystrčiť von, tak, ako nám všetkým mentálne zachumlaným... Prečo je potrebné, aby sme ani v dnešnej dobe neváhali prísť do divadla? Prečo práve teraz, keď vôbec nevieme, ak si aj kúpime lístok, či sa nakoniec do toho divadla dostaneme a bude sa hrať, ťaháme Vás do divadla?... – Poviem tak, ako cítim: Lebo nielen tie prsty, nohy a telo potrebujú udržiavať v kondícii, ale aj naša duša a hlava...


  Milí kolegovia, pandémia každému, nielen u nás, ale na celom svete sprehádzala súkromný život, niektorým preonačila aj pracovný život... no nás divadelníkov – jednoducho, hodila do vzduchoprázdna. Mentálne už máme za sebou dlhú cestu otváraní, zatváraní našich inštitúcií, rušení produkcií, aktivít a hľadaní energie na nádej a padaní do čiernych dier beznádeje. Môže sa zdať, že sme vyčerpaní a zbytočne, no vy opäť a znova naberáte energiu – a hráte! - Dovoľte mi poďakovať Vám za túto neúnavnú cestu a prácu, ktorou duše nás všetkých udržujete v akej takej kondícii.


  Milí diváci, milí kolegovia, Akadémia a organizátori Ceny sa rozhodli napriek všetkým prekážkam, nevzdať sa a doviesť Cenu aspoň k týmto ponúkaným výstupom.


  Akadémia Vám ponúka, tento raz bez vystrčenia sa z teplúčka, výstupy reflexií divadelníkov na inscenácie kolegov, zamyslenia členov komisií nad touto zvláštnou sezónou - a vôbec témou Divadlo v korone.\

  A ako čerešničku na torte sme sa rozhodli prvýkrát udeliť aj Cenu Akadémie In memoriam našej zosnulej kolegyni, teatrologičke Zuzana Bakošovej-Hlavenkovej za jej celoživotné dielo. „Zuzana Bakošová-Hlavenková bola osvietenou divadelnou vedkyňou a empatickou profesorkou, ktorá zanechala svoju výraznú teatrologickú stopu vo svojom odbore. Jej ľudský prístup v komunikácii s kolegami a študentmi bude všetkým dlho chýbať.“\

  *(prof. Ida Hledíková)*


  Česť jej pamiatke!


   Ako noty na bubon... Tak vyzerá náš prehľad reflexií. No nemôže byť iný, kopíruje rytmus predstavení. Veríme však, že naše riadky, ktoré v rámci reflexií Ceny Akadémie i v zamysleniach zverejníme, budú výpovednejšie, ako by bolo naše mlčanie a vytvoria dostatočne plastický obraz tejto zvláštnej sezóny 2019/20.


  Ďakujeme všetkým za Váš čas,\

  Za Akadémiu divadelných tvorcov


  Viki Janoušková, prezidentka Akadémie
footer: |-
  © 2019 Akadémia divadelných tvorcov

  Školská 14, 811 07 Bratislava \
  IČO 51718197, č. ú. SK48 0900 0000 0051 4673 0578

  Spoluorganizátorom Ceny Akadémie je Literárny fond.\
  Projekt Ceny Akadémie z verejných zdrojov podporil Fond na podporu umenia.
---
