---
perex: >-
  **PREHLIADKA INSCENÁCIÍ NOMINOVANÝCH NA CENU AKADÉMIE 2020/21**\

  v *Bratislave, 2. apríl – 2. máj 2022* 


  **Prehliadka úspešne prebehla - Cena Akadémie 2020/21 pozná víťaza!**\

  Viac TU: https://www.adt-theatre.sk/clanky/pozname-historicky-druheho-drzitela-ceny-akademie/


  **Sumárne hodnotenie vrcholovej komisie Ceny Akadémie 2020/21**


  ***ZÁVEREČNÉ ZHRNUTIE PREHLIADKY***


  Ukazuje sa, že aj napriek obmedzeniam v oblasti kultúry, divadlo (aj kultúra) naďalej žije a tvorí. Ale covidové roky ho poznamenali a bude potrebovať nejaký čas, aby sa vrátilo do pôvodnej kondície. Napriek tomu vznikla séria pozoruhodných a veľmi rôznorodých divadelných inscenácií. Pestrosť a rôznorodosť divadelných poetík a použitých výrazových prostriedkov je nesporne pozitívna skutočnosť, ale pre komisiu v rámci vzájomného porovnávania a hodnotenia to bola veľká výzva. Zaujímavé je, že medzi dielami, ktoré sa dostali do finále (čo už samo osebe je určitým ocenením) výrazne prevažujú autorské projekty nad interpretačným divadlom (divadelná hra ako východisko inscenácie sa objavila v tzv. klasickom zmysle slova iba v dvoch prípadoch: *Hriech/Její pastorkyňa* a *Druhá smrť Jany z Arcu*, čiastočne ešte v inscenácii *Borodáč alebo Tri sestry*). Polovicu z desiatich inscenácií, ktoré postúpili do záverečného kola súťaže, tvorili produkcie tzv. nezávislých, resp. nezriaďovaných divadiel. Ich tvorivý potenciál (napriek ekonomickej zložitosti ich existencie) jednoznačne rastie. Čo sa týka tematického zamerania javiskových výpovedí: takmer všetky inscenácie viedli dialóg s minulosťou.


  Viaceré inscenácie z divadelnej sezóny 2020/2021 v rámci súčasnej perspektívy (žiaľ, žijeme v tieni vojny) vyznievali priam vizionársky. Zrejme naše kolektívne nevedomie vyhodnotilo vojnovú a totalitnú hrozbu skôr, než prepukla v svojej najagresívnejšej podobe a upozornilo na ňu prostredníctvom analógie. Dnes inscenácie ako *Swing Heil!*, *Dukla, údolie smrti*, *Milada* či *Svetlonos* a *Druhá smrť Jany z Arcu* vyznievajú veľmi súčasne a bolestne.


  Mnohé divadelné projekty boli zároveň aj projektmi výskumnými, stali sa príkladom výskumu v umení: najviac *Borodáč alebo Tri sestry*, ale tiež *D1 (pracovný názov)*, *Swing Heil!*, *Milada*, *Dukla, údolie smrti*, *Čepiec* a v istom zmysle aj *Svetlonos*.


  Cena Akadémie je neoddeliteľnou súčasťou reflexie, ktorú vnímame čím ďalej tým viac ako potrebný, aj keď dnes do istej miery opomínaný proces. V záplave informácií a správ ako by začínalo byť tak trochu jedno, čo kto povie – a o divadle dvojnásobne – veď koho to zaujíma? Tomuto relativizmu však je potrebné čeliť.


  Ako divadelníci by sme nemali rezignovať na to, čo si o nás myslia teatrológovia, kritici a kolegovia. Snaha menovať odborné komisie a posudzovateľov, ktorí následne poctivo zhliadnu a vyhodnotia to najzaujímavejšie z celého Slovenska, je veľmi ambiciózna, no aj nevyhnutná. Ide o časovo, ľudsky a finančne náročnú vec, no zároveň o záslužný pokus – sme presvedčení, že tieto snahy okrem iného pomáhajú kultúrnej výmene a budovaniu kontextu.


  CELÁ REFLEXIA TU: \

  https://www.adt-theatre.sk/clanky/sumarna-reflexia-vrcholovej-komisie/


  *Projekt Ceny Akadémie bol realizovaný v spolupráci s Literárnym fondom a podporený fondom LITA.*


  *Prehliadka sa uskutočnila v spolupráci s divadlami: SND, Ticho a spol., A4, Lab VŠMU*\

  *ŠDKE Košice, DJGT Zvolen, Odivo a I. Martinka Banská Bystrica, SKD Martin, Divadlo Pôtoň, Nové divadlo Nitra, Dezorzovo lútkové divadlo, KADU a Činohra SND*


  *Prehliadku podporili: BKiS a Magistrát hl. mesta SR Bratislavy.*\

  *Mediálny partner Prehliadky: Rádio Devín.*
footer: |-
  © 2019 Akadémia divadelných tvorcov

  Školská 14, 811 07 Bratislava \
  IČO 51718197, č. ú. SK48 0900 0000 0051 4673 0578

  Spoluorganizátorom Ceny Akadémie je Literárny fond.\
  Projekt Ceny Akadémie z verejných zdrojov podporil Fond na podporu umenia.
---
