---
title: Cena Akadémie 2020/21
date: 2021-04-06T15:41:56.849Z
intro: Vážené dámy a páni riaditelia, dramaturgovia, milí kolegovia a kolegyne,
  dovoľujeme si Vám oznámiť, že spúšťame prihlasovací proces Ceny Akadémie
  divadelných tvorcov za sezónu 2020/2021.
---
Uvedomujeme si, že ide o sezónu veľmi špecifickú. Mnohí z nás/Vás svoje dramaturgické plány škrtali, presúvali, či prenášali do online priestoru. Aj keď sa momentálne pandemická situácia začína mierne zlepšovať, nie je zrejmé, kedy a za akých podmienok sa divadelná prevádzka aspoň čiastočne obnoví a aké to bude mať prevádzkové dopady.

 Napriek tomu cítime ako zmyslupné túto sezónu neignorovať a pokúsiť sa ju reflektovať tak, ako bude práve možné.

Jednotlivé varianty sú nasledovné:

 1) ak dôjde k obnoveniu divadelnej prevádzky najneskôr v júni, usporiadame Cenu v dvojkolovom režime (v zmysle štatútu Ceny) s tým, že hodnotenie komisiami by v prvom kole prebiehalo od júna do septembra, v druhom kole v októbri a novembri s vyhlásením Ceny 15. decembra.

 2) ak dôjde k obnoveniu divadelnej prevádzky neskôr ako v júni, z časových dôvodov odmedzíme Cenu iba na 1. kolo, tzn. vyhlásime iba nominované inscenácie a Cena nebude udelená.

 3) ak nedôjde  k obnoveniu divadelnej prevádzky vôbec, respektíve ak sa bude situácia vyvíjať podobne nepredvídateľne, ako na jeseň 2020, nebudú vyhlásené ani nominované inscenácie. Namiesto toho zverejníme čiastkové hodnotenia (podobne, ako v predchádzajúcom ročníku).

 

V tejto chvíli **si Vás dovoľujeme osloviť so žiadosťou o deklaráciu Vášho záujmu zúčastniť sa** na druhom ročníku ocenení za aktuálnu sezónu 2020/2021. Prosíme, aby ste sa vyjadrili **do 15. apríla** na mailovú adresu:  [cena@adt-theatre.sk](mailto:cena@adt-theatre.sk) a uviedli **aj kontaktnú osobu** pre Cenu ADT na túto sezónu.

  

Zároveň si Vám dovoľujeme oznámiť **termín na zaslanie prihlášok už konkrétnych inscenácií - najneskôr do 15. mája.** (tlačivo nájdete v sekcii Kontakt, taktiež nie je nutné zasielať poštou, stačí mailom zaslať scan podpísaného tlačiva)

 

Prihlásiť je možné inscenácie, ktoré mali/budú mať premiéru od septembra 2020 do augusta 2021, pričom nerozlišujeme, či šlo o premiéru fyzickú (pred publikom) alebo online formou.

 Zároveň v tomto ročníku umožňujeme hodnotenie náhradným spôsobom, teda formou záznamu (bez ohľadu na to, akou formou boli premiérované) a nebudeme uplatňovať podmienku minimálne troch verejných repríz.

 

Upozorňujeme, že limit na počet inscenácií, ktoré môže divadlo prihlásiť, sa naďalej odvíja od počtu premiér nasledovne:

 

|                |                                     |
| -------------- | ----------------------------------- |
| Počet premiér: | Max. počet prihlásených inscenácií: |
| 1-3            | 1                                   |
| 4-6            | 2                                   |
| 7-9            | 3                                   |
| 10 a viac      | 4                                   |

 

 

Ďakujeme vopred za prihlášky a tešíme sa na Vašu účasť.