---
title: Kluby
---
**OZNAM ku 30. 9. 2021**

**Momentálne v ADT pracujú 2 Kluby:**

**Klub zriaďovaných / nezriaďovaných divadelníkov**\
*diskusná platforma* \
kontakt na zriaďovaných (ASDO)  Zuzana Hekel\
kontakt na nezriaďovaných Jakub Nvota (predseda KND)\
za Akadémiu Viki Janoušková (prezidentka ADT)

**Klub teatrologicko - dramaturgický**\
*diskusná platforma praktikov a teoretikov divadla*



**BLAHOPRAJNÝ LIST PREZIDENTKY KU VZNIKU KND**

Milí kolegovia,

dovoľte začať osobne.\
Keď sme v roku 1991 so Števom Korenčim, Marošom Geišbergom a Petrom Šimúnom zakladali nezávislé Divadlo a.ha. inscenáciou Albeeho ZOO STORY, paralelne som bola na čele hnutia vznikajúcich nezávislých divadelníkov pod menom Medzičas.\
Medzičasu sa podarilo financie na vznik inscenácie dostať po prvý krát mimo štátnu sieť divadiel. Bez tohto kroku by sme vôbec neboli mohli ako nezávislí profesionáli vzniknúť! Zároveň sa na základe 4 – 5 prehliadok (napr. OFF program divadelnej Nitry, 1993, prehliadka na brnenskom Provázku, 1994), v rámci ktorých sa zoskupila, pomenovala a vyformovala prvá vlna nezávislých divadiel.

Medzičas teda splnil svoju úlohu a zanikol, prišla druhá vlna vzniku nezávislých divadiel a tretia... no vákuum po spoločnom združení sa až doteraz nepodarilo zaplniť.– Tých 25 rokov celá kultúra fungovala v režime “zachráň sa, kto môžeš“, s vlnami lepších a horších období.

V roku 2016 vznikol FPU, v roku 2018 ADT a jej Klub nezávislých divadelníkov, potom kovidový rok 2019, ktorý nás zaktivizoval natoľko, že spolupráca s Veronikou Gabčíkovou a Jakubom Nvotom vyústila aj vďaka Vám všetkým do pretransformovania Klubu Akadémie do samostatného o. z. KND. Nezávislí tak opäť majú svoj „spoločný hlas“. Ďakujem Jakubovi, Veronike, i Vám všetkým!

A čo to pre mňa, vzhľadom na vyššie spomínaný popis mojej osobnej histórie pôsobenia v nezávislých, znamená? Že jedna moja MISIA je SPLNENÁ!\
No pre Vás vznik KND je začiatkom hľadania spoločných tém a ich následných riešení.

A teraz z pohľadu mojej práce v zriaďovaných divadlách, no najmä z pohľadu Akadémie divadelných tvorcov. Jej Klub stál nielen pri Vašom vzniku. Klub zriaďovaných divadiel najprv pod vedením Romana Poláka, potom Zuzky Hekel vyšiel s iniciatívou aktivizovať riaditeľov týchto divadiel, ktorá nakoniec vyústila do vstupu divadiel do ASDO (Asociácie divadiel a orchestrov). Obidva Kluby Akadémie sa teda osamostatnili. Čiže aj jedna z misií ADT splnená!

A teraz, ako ďalej. Za ADT sme sa rozhodli nekopírovať doterajšiu štruktúru Klubov, čím by sme vytvárali totiž zbytočnú dvojkoľajnosť. Ale v duchu princípu ADT - iniciovať dialóg, Vám chceme ponúknuť vytvorenie „diskusnej platformy zriaďovaných a nezávislých“ divadiel, kde by sa tieto dve línie slovenského divadelníctva mohli stretávať a diskutovať na témy, ktoré sú spoločné a spoločný hlas silnejší!\
Iniciatíva, či ponuka témy na diskusiu môže vyjsť, či už od členov KND, ASDO alebo individuálnych členov Akadémie. – Tém je mnoho! Každý z nás by vedel určite vysypať z rukáva niekoľko na počkanie, aj keď nie pri všetkých sa dá očakávať rovnaké vnímanie akútnosti jednotlivých problémov. Ale kvôli tomu ešte nemusia byť okrajové pre celé divadelníctvo. – Verím, že aj tento nástroj diskusnej platformy, ktorý ponúka ADT bude rovnako úspešný, ako jej Kluby.

A tak dovoľte už len na záver poďakovať Vám všetkým za ochotu riešiť veci spoločné, lebo len tak sa dá ukončiť éra nesystémovosti, éra „zachráň sa, kto môžeš“, ktorá tu panuje dodnes... Ďakujem.

*Viki Janoušková, prezidentka Akadémie divadelných tvorcov*\
*2. 9. 2021*

**OZNAM:**

Klub nezávislých divadelníkov sa koncom roku 2020 osamostatnil a vytvoril samostatné o. z. Klub nezávislých divadiel a má na rozdiel od Akadémie kolektívne členstvo. 

Začiatkom tohto roka si predsedníctvo Klubu zvolilo svojho predsedu Jakuba Nvotu a  podpredsedníčku Veroniku Gabčíkovú. 

Na spájanie sa nezávislých divadelníkov sme čakali dlho - a dočkali sme sa. Tešíme sa, že projekt Klubov Akadémie sa ujal a priniesol ďalšie svoje ovocie. Akadémia divadelných tvorcov želá KND veľa síl v ďalšej činnosti a verí, že naša spolupráca bude rovnako podnetná, ako doteraz.